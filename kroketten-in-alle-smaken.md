# Universeel Kroketrecept

Dit is een universeel kroketrecept voor ≈10 stuks.  
Je maakt kroketten in 2 dagen:  
- dag 1: maken van de vulling (die minstens een nacht moet opstijven)  
- dag 2: kroketten vormen en afbakken.  

## Dag 1: Maken van de vulling

**Vulling kiezen en maken**  

Kies en maak een vulling, bijvoorbeeld één van de varianten uit onderstaande tabel:

| Variant                  | Ingrediënten                                                                                   | Gelatine    | Aanvullende kruiden/specerijen           | Opmerkingen                          |
|--------------------------|------------------------------------------------------------------------------------------------|-------------|------------------------------------------|--------------------------------------|
| Eenvoudig vlees          | 200 g draadjesvlees (rund, kip of kalkoen)                                                     | Nee         | Peper, snuf nootmuskaat                  | Basisvulling, zacht van smaak        |
| Rundvlees met kruidnagel | 200 g gestoofd rundvlees, uit elkaar getrokken                                                 | Optie (4 g) | 1 kruidnagel, laurierblad, beetje foelie | Diepe, kruidige smaak, herfst/winter |
| Champignon               | 250 g gesauteerde champignons                                                                  | Nee         | Peterselie, beetje tijm                  | Voor vegetarische kroket             |
| Kipragout                | 200 g kipfilet, gaar en in stukjes                                                             | Nee         | Kerriepoeder of dragon                   | Klassiek alternatief                 |
| Wildstoof (complex)      | Stoofpot: 100 g wild, 300 g ui, 300 g spek, 500 g champignons, 200 ml rode wijn, 550 ml fond.  | Ja (6–8 g)  | Laurier, tijm, jeneverbessen             | Gelatine aanbevolen voor binding     |
| Mix                      | Combinatie van groenten en vlees/vis                                                           | Afhankelijk | Afhankelijk van samenstelling            | Creatief naar smaak                  |

Scheid vloeibaar deel van de vaste delen; zorg dat je ongeveer 600 ml vocht krijgt.  

De gelatine is nodig voor extra binding, als er (te)veel vocht is, of grote stukken vaste stof. Je gebruikt hem bij de verdere bereiding.

| Situatie                                               | Gelatine gebruiken? | Hoeveelheid (voor 600 ml vocht) | Opmerking                                           |
|-------------------------------------------------------|-------------------|---------------------------------|---------------------------------------------------|
| Compacte ragout (vlees, kip, champignon)             | Nee               | 0 g                             | Roux geeft voldoende binding                      |
| Vochtige/losse vulling (wildstoof, garnalen, zeevruchten) | Ja                | 6–8 g (3–4 blaadjes)           | Geeft stevige, maar niet rubberige binding        |
| Licht kruidige stoof (rundvlees + specerijen)        | Optioneel         | 4 g                             | Voor extra stevigheid zonder smaak te beïnvloeden |
| Mix van groente + vlees/vis                           | Afhankelijk       | 0–8 g, naar behoefte            | Afhankelijk van vocht- en structuurgehalte       |

**Ingredienten**  
- 80 g boter  
- 90 g bloem  
- 600 ml vocht (bouillon/stoofvocht)  
- kruiden naar smaak (zie "Vulling kiezen en maken")  
- gelatine (optie, voor steviger binding - zie "Vulling kiezen en maken")  

**Bereiding**  
1. Week gelatine in koud water (als je die gaat gebruiken).  
2. Smelt boter, voeg bloem toe en gaar 2 min (roux).  
3. Voeg vocht in delen toe, roer tot dikke saus.  
4. Als je gelatine gebruikt: los die op in de saus.  
5. Voeg vaste deel van de vulling toe, en meng goed door.  
6. Stort ragout + vulling in schaal (2–3 cm dik), en zet in de koelkast.  

## Dag 2: Kroketten vormen en afbakken

**Ingredienten**  
- 50 g bloem  
- 2 eieren (losgeklopt)  
- 150 g paneermeel  

**Bereiding**  
- Snijd/rol ragout+vulling in porties van ca. 70–75 g.  
- Haal elk rolletje door bloem.  
- Haal dit rolletje een of twee keer eerst door losgeklopt ei(wit), dan door paneermeel.  
- Frituur 3–4 minuten in olie (175 °C) tot goudbruin (7-8 minuten als ze bevroren zijn - zie tips).  

## Tips

- je kunt 1x paneren voor een zacht korstje. Bij 2x paneren wordt hij zoals je doorgaans verwacht; dat doe je vooral bij vochtiger vullingen.
- invriezen kan. Eerst de net gepaneerde kroketten afkoelen in de koelkast. In luchtdichte doos bewaren om ijskristallen en uitdroging te voorkomen. Gebruik voldoende paneermeel om ze te bestrooien voordat je ze in de vriezer legt; dit voorkomt dat ze aan elkaar gaan kleven.
- ontdooien is in principe niet nodig. Doe je het toch, doe dat dan in de koelkast zodat ze geleidelijk ontdooien en vers blijven. Je moet wel kiezen: of volledig ontdooid, of helemaal bevroren. Het best is om rechtstreeks vanuit de vriezer (7-8 minuten) te frituren.
- bak niet teveel kroketten in een keer. Dat voorkomt openbarsten.
- bij het bakken kunnen kroketten openbarsten, bijvoorbeeld als de roux niet goed gebakken is, of de bechamel niet goed gekookt, of te weinig (1x) gepaneerd. Door de baktemperatuur niet hoger te zetten dan 175 °C (en geduld te oefenen) voorkom je dat de vulling te snel en te hard opwarmt, wat ook tot barsten kan leiden.
- als het beslag te vloeibaar is kun je het volgende doen:
  - vulling opnieuw opwarmen tot boven 80 °C, dan bloem (of maizena of een ander bindmiddel) toevoegen en laten binden. Sommige vullingen (zoals grijze garnalen) kunnen daar echter niet goed tegen (grijze garnalen worden dan taai) terwijl het bij andere vullingen niet uitmaakt.
  - een beetje extra gelatine tijdens het afkoelproces kan ook helpen. Zorg wel dat het nog goed oplost zodat je geen gelatine klontjes krijgt.
- je kunt olie of vet gebruiken (van goede kwaliteit). Gebruik geen Ossewit.
# Vlaaideeg met gist (gistdeeg)

Dit recept levert deeg voor een Limburgse vlaai (met deksel/latjes) van 30cm doorsnee en 2,5cm hoog.
Zonder deksel of latjes: neem ongeveer de helft (hoeveelheden tussen haakjes).
Bron: Roel Peeters, "Vlaai - Limburgse lekkernijen bakken".

### IngrediÃ«nten

- Vlaaideeg deel 1:
  - 175g (90g) bloem
  - 150g (75g) melk
  - 20g  (10g) bakkersgist (*)

(*): 3g bakkersgist = 2g water + 1g droge gist

- Vlaaideeg deel 2:
  - 150g (75g) bloem
  - 30g  (15g) witte basterdsuiker
  - 5g   (3g)  zout
  - 125g (65g) margarine

- Vulling: naar keuze. De vlaai moet goed/flink gevuld zijn (ongeveer 1kg vulling). Bij vruchtenvlaai heeft de vulling de consistentie van een stevige confiture.

- bakken richtlijn: 35 min op 210-220 C

---

### Bereiding

Deel 1: zetsel maken.
- Doe bloem, melk en gist in een kom. Meng met de hand tot een homogene massa. De melk mag koud, direct uit de koeling gebruikt worden.

Deel 2: kruimels maken.
- Leg de bloem op de werkbank.
- Meng (apart, ook op de werkbank) margarine, zout en basterdsuiker (met de hand).
- Schraap het resultaat van de werkbank en leg op de bloem.
- Wrijf deze massa, met de handen in een V-vorm (met pinken tegen elkaar) door de bloem. Zo ontstaan kruimels. Wanneer alle bloem in de kruimels is opgenomen en er geen vrije bloem meer zichtbaar is, leg je de kruimels bij het zetsel (deel 1) in de kom.
- Laat 15 minuten rusten.
- Kneed tot er weer een homogene massa ontstaat - die is slap en plakkerig, maar dat moet. Doorkneden (voor gluten) is niet nodig en maakt het deeg alleen maar stugger.
- Verdeel het deeg in tweeen (of niet als je geen latjes/deksel wilt) en maak er een bolletje van.
- Bestrooi met heel klein beejte bloem en laat 20-30 minuten rijzen onder een theedoek of plasticfolie om uitdrogen te voorkomen.

Deel 3: uitrollen:
- druk het gerezen bolletje met de handen plat. Gebruik HEEL klein beetje strooibloem. Rol met rolstok uit, waarbij je eenmaal (heen en weer) rolt, dan het deegplakje lostrekt, de onderkant naar boven legt en het deegstuk een kwart slag draait. Daarna herhaal je dit totdat het deegplakje iets groter is dan de vlaaipan/vorm.

Deel 4: fonceren:
- vlaaipan goed en overal invetten (beetje margarine)
- deegplak half opvouwen, over de pan leggen, alle lucht tussen deeg en pan weghalen (inprikken). Het deeg ligt een beetje over de rand heen.

Deel 5: vullen
- doe de vulling erin. Zorg dat de vulling weg blijft van de rand, en er zo glad mogelijk in zit.
- laat 30 minuten rijzen op de werkbank (je kunt de oven nu beginnen voor te verwarmen).

Deel 6: deksel/latjes
- tweede bolletje uitrollen als bij deel 3 - je hebt nu een ronde plak deeg.
- latjes: latjes snijden en er kruislings opleggen.
- deksel: 2x dubbelvouwen (dan heb je een 'kwart cirkel'), het puntje wegsnijden, de zijkanten inkepen, een drietal sneetjes maken (radiaal), op de helft van de kwart cirkel. Daarna 1x terugvouwen (tot halve cirkel) en op de vulling leggen.
- laat 30 minuten rijzen op de werkbank (je kunt de oven nu beginnen voor te verwarmen).
- rol met de rolstok het overtollige deeg van de vlaaipan en neem het weg.
- evt. bevochtigen (plantenspuit) en met grove suiker bestooien

Deel 6: bakken
- de vlaai moet:
  - gaar zijn. Dat is vooral de baktijd - de warmte verspreidt zich met een zekere snelheid door de vlaai; het aanpassen van de temperatuur heeft daar weinig of geen invloed op. 
  - voldoende kleur hebben (zowel aan boven- as onderkant). Een hogere of lagere temperatuur zorgt voor meer of minder kleur.
- kijk naar de kleur of je halverwege de baktijd de vorm moet draaien (omdat je oven niet gelijkmatig bakt).
- zorg dat de oven goed op temperatuur is voordat je de vlaai er in schuift (zet de oven bijvoorbeeld alvast aan als de laatste rijs van 30 minuten begint).
- als de vlaai te snel kleurt, kun je er een vel bakpapier overheen leggen (en de volgende keer de temperatuur iets verlagen en de baktijd iets verlengen).

Deel 7: lossen
- Laat de vlaai afkoelen.
- leg een vlaaiplankje (of bord) op de vlaai, en keer het geheel om.
  - als de vlaai niet lost (te koud geworden), zet hem dan 2 a 3 min. terug op de vloer van de hete oven (zodat bodem verhit wordt en los kan komen) en probeer opnieuw.
- haal de vlaaipan eraf, leg een bord (of zo) op de onderkant.
- draai de vlaai weer terug en haal het vlaaiplankje (of bord) weer weg.

Alternatief - ALLEEN voor gistdeeg-vlaai (linzendeeg-vlaai moet altijd eerst afkoelen), en na flink geoefend te hebben: Steek een flexibel paletmes onder de vlaai en haal hem eruit (dat vereist oefening!!).

---

### Tips

- 

---

### Versieren



---

### Ervaringen


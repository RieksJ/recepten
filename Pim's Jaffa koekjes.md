# Pim’s Jaffa Cakes (±24 stuks)

Doel: luchtige biscuitbodems met een dun schijfje sinaasappelgelei en een glanzende laag pure chocolade — zo dicht mogelijk bij Pim’s Jaffa Cakes van LU.

---

## Ingrediënten

### Sinaasappelgelei (kies A of B)

A. Gelatine-variant (zacht, elastisch):

- 250g sinaasappelsap, gezeefd
- 50g kristalsuiker
- 10g citroensap
- 8g gelatinepoeder (200–220 Bloom, ≈4 standaardblaadjes)
- 40g koud water om te wellen (5× gelatinegewicht)

B. Agar-variant (steviger, vegetarisch):

- 250g sinaasappelsap, gezeefd
- 60g kristalsuiker *(10g meer dan gelatinevariant voor balans en smaak)*
- 10g citroensap
- 2,5g agar-agar poeder (≈1%)

C. Marmelade-variant (vegetarisch, snel):

- 180–200g fijne sinaasappelmarmelade
- 10g water

Extra tip: vervang 30–50g van het sinaasappelsap door fijne sinaasappelmarmelade voor extra smaak.

### Biscuitbodem

- 120g eieren (zonder schaal), losgeklopt
- 60g kristalsuiker
- 60g patentbloem
- 10g maïzena
- 2g bakpoeder
- 1g zout
- 10g ongezouten boter, gesmolten (lauw)
- 3g vanille-extract

### Chocoladelaag

- 200g pure chocolade 55–64%
- optioneel: 2 tot 4g (zuivere, d.w.z. zonder toevoegingen zoals parfums) cacaoboter

### Benodigdheden

- Bakplaat (± 30×40 cm), bakpapier
- Ronde uitsteker Ø 5 cm (en idealiter Ø 4 cm voor de gelei)
- Mengkommen, handmixer/standmixer, zeef
- Steelpan + digitale thermometer
- Spatel(s), garde, kleine pollepel/lepeltje
- (Optioneel) siliconenmat of lage (oven)schaal voor het uitgieten van gelei

---

## Tijd & opbouw

### Alles achterelkaar

1. Gelei maken (15 min)   - koelen tot stevig (1–2 uur)
2. Biscuit bakken (20–30 min incl. opkloppen/oven)   - afkoelen
3. Uitsteken & opbouwen (20 min)
4. Chocolade tempereren & afwerken (20–30 min)   - uitharden (30–60 min)

### In twee dagen

1. Dag 1: 
   - Maak en bak de biscuit, steek de rondjes uit, en vries die (luchtdicht) in.
2. Dag 2:
   - Maak de gelei en koel die goed af
   - Tijdens dat afkoelen chocolade tempereren
   - Vlak voordat de chocolade op 31–32 °C steek je de gelei rondjes uit, haal je de biscuit uit de vriezer en leg je de gelei rondjes op de biscuit rondjes.
   - afwerken met de getempereerde chocolade, en laten uitharden op kamertemperatuur (30–60 min)

---

## 1) Sinaasappelgelei (of ander fruit als je dat wilt)

Doel: 24 schijfjes gelei van Ø 4 cm (iets kleiner dan de biscuitschijfjes).

Variant A — gelatine:

1. Week de gelatine in koud water, laat 10 min staan.
2. Verwarm sap, suiker en citroensap tot ±55 °C, goed roerend.
3. Haal van het vuur en roer de geweekte gelatine erdoor tot volledig opgelost.
4. Giet dun uit in een beklede lage schaal of platte bakplaat (2–4 mm dik).
5. Laat afkoelen tot kamertemperatuur en zet daarna in de koelkast tot stevig.

Variant B — agar:

1. Meng sap, suiker, citroensap en agar in een steelpan.
2. Breng al roerend aan de kook en laat minstens 1 minuut zachtjes doorkoken.
3. Giet snel uit tot 2–4 mm dik; agar stolt bij kamertemperatuur.
4. Eventueel kort koelen voor makkelijker uitsteken.

Variant C — op basis van sinaasappelmarmelade:

1. Verwarm 180–200g fijne sinaasappelmarmelade kort met 10g water.
2. Giet dun uit door een zeef om grove stukjes tegen te houden.
3. Laat 1 uur in de koelkast opstijven tot stevig genoeg om uit te steken.

---

## 2) Biscuitbodems

1. Verwarm de oven voor op 180 °C boven/onderwarmte (of 160 °C hetelucht).
2. Leg siliconen bakmaat op bakplaat (of gebruik goed  bakpapier).
3. Klop de eieren met suiker op tot een 'standig' schuim (6–8 min op hoge stand, tot het resultaat als een 'lint' van de garde/klopper afloopt en je er een 'S' mee kunt schrijven die even op het mensel blijft liggen. Daarna langzaam nadraaien om de grote luchtbellen te verkleinen - dat kun je lang doen).
4. Zeef bloem, maïzena, bakpoeder en zout boven het eimengsel.
5. Spatel voorzichtig door tot alles net is gemengd, zodat het luchtig (standig) blijft.
6. Meng gesmolten boter met vanille en 2 lepels beslag, spatel dit voorzichtig terug door het ei-bloem-mengsel - het moet luchtig blijven.
7. Strijk het beslag uit tot een rechthoek (dan kun je de rondjes er met het minste snijverlies uitsnijden) van 5–6 mm dik, en 'tik' de bakplaat een of twee keer zachtjes op het aanrecht om (alleen) de grote luchtbellen te verwijderen.
8. Bak 8–10 min tot licht goud en veerkrachtig.
9. Laat afkoelen en steek 24 rondjes Ø 5 cm uit.

### Wat als:

- het resultaat te dik is:
  - voortaan toch gewoon uitstrijken tot 4–5 mm (het rijst immers toch wat)
  - check of het beslag niet te veel lucht is kwijtgeraakt:
    - volume: beslag moet nog hoog in de kom staan
    - textuur: lint blijft 2–3 sec zichtbaar liggen
    - bellen: kleine, gelijkmatige luchtbelletjes
  - langer bakken
- het resultaat plakkerig is:
  - redden: oven op 120–130 °C (b/o), want je wilt drogen, niet verder bakken/verkleuren – na 5 minuten voelen of hij droger is, evt. verder drogen en zo nodig ook omdraaien – volledig afkoelen op rooster om condens te voorkomen
  - voortaan een siliconen bakmat gebruiken of goed bakpapier (non-stick variant) 
  - helemaal laten afkoelen (eventueel kort in de koelkast of 5–10 min in de vriezer voor het uitsteken)
  - het bord met poedersuiker of maïzena bestrooien voordat je de rondjes erop legt

### Wat kan er misgaan

| Probleem                       | Mogelijke oorzaak                                                        | Gevolg |
| --------                       | -----------------                                                        | ------ |
| Plakkerige onderkant           | Te dik uitgesmeerd, te kort gebakken, vochtige omgeving, oven/bakplaat niet heet genoeg bij start | Moeilijk los te halen, blijft aan bord kleven |
| Ingezakte biscuit              | Te kort of te lang geklopt ei-suikermengsel, te hard gespateld, oven te vroeg geopend | Platte, dichte structuur zonder luchtigheid |
| Droge of brokkelige textuur    | Te lang gebakken, te veel bloem, te weinig vet, te dun uitgesmeerd        | Koekjes breken bij uitsteken of eten |
| Rubberachtige structuur        | Overmixen na toevoegen bloem, te veel maïzena, beslag te lang laten staan voor het bakken | Taai en niet luchtig, kauw-achtig mondgevoel |
| Ongelijk gebakken              | Oven niet goed voorverwarmd, beslag niet egaal uitgesmeerd, bakplaat niet halverwege draaien | Dikke en dunne plekken, ongelijkmatige kleur |
| Koekjes scheuren bij uitsteken | Te plakkerig, niet goed afgekoeld, te dunne biscuit                      | Moeilijk te hanteren, geen mooie rondjes |
| Koekjes rijzen te veel/weinig  | Verhouding bakpoeder niet goed, beslag te zwaar                           | Te bol of te plat, lastig voor gelei en chocolade |

---

## 3) Uitsteken gelei & opbouwen

1. Steek uit de gelei 24 schijfjes Ø 4 cm.
2. Leg op elke biscuit 1 schijfje gelei.
3. Fixeer (optioneel): bestrijk de biscuit dun met bijvoorbeeld warme abrikozenjam vóór het plaatsen van de gelei. Dit helpt de gelei stabiel op de biscuit te houden; als je het doet, plakt de gelei beter en schuift niet tijdens afwerken of transport. Bij zachte gelatine kan het zonder fixatie loskomen. Alternatieven voor fixeren zijn:
   a) Dun laagje marmelade of confiture (zonder stukjes) van bijvoorbeeld sinaasappel, framboos of passievrucht.
   b) Lichte glucosestroop of suikerwater (neutraler, minder smaak).
   c) Dunne chocolade- of cacaopasta (werkt vooral bij stevigere gelei).

---

## 4) Chocolade tempereren (zaadmethode)

1. Hak alle chocolade fijn (zodat het gelijkmatig en snel gaat smelten).
2. Smelt 2/3 van de chocolade (130 g) au bain-marie tot 45–48 °C; voeg de optionele cacaoboter meteen toe als je die gebruikt.
  - Door 1-2% (zuivere) cacaoboter toe te voegen wordt de chocolade vloeibaarder en krijg je een dunner laagje (voeg nooit gewone boter of olie toe — dat verstoort het kristallisatieproces.)
  - Dit is de smeltfase, waarin alle kristallen in de cacaoboter (ook van de chocolade) worden afgebroken. 
  - Te heet (>50 °C) kan de smaak aantasten, dus gebruik een thermometer.
3. Haal de kom van het vuur en roer de resterende 1/3 (70 g) koude gehakte chocolade erdoor. 
   Roer tot alles gesmolten is en de temperatuur is gedaald tot 31–32 °C (voor pure chocolade).
  - Dit is de zaadchocolade: het introduceert stabiele kristallen (type V) die zorgen voor een glanzende, stevige uitharding. 
  - Als de temperatuur te laag wordt (<30 °C), kan de chocolade te dik worden of te snel uitharden. Verwarm dan heel kort opnieuw au bain-marie (zonder dat het water de kom raakt) en blijf roeren.
4. Test op een stukje bakpapier.
  - Laat een druppel chocolade uitharden. Binnen 3–5 minuten moet het glanzend en stevig zijn. 
  - Is het dof of zacht? Dan is de chocolade niet goed getempereerd: begin opnieuw of voeg extra zaadchocolade toe.
5. Plaats de koekjes op een rooster of bakpapier.
  - Een rooster zorgt voor luchtcirculatie en voorkomt condensvorming onder de koekjes.
6. Lepel of spuit een dunne laag chocolade op elk koekje en strijk tot aan de rand.
  - Gebruik een (verwarmde) spuitfles, lepel of paletmes.
  - Werk snel - zo nodig in kleine 'batches': getempereerde chocolade begint na enkele minuten te kristalliseren.
  - Voor een dunnere laag kun je de chocolade iets verdunnen met getempereerde cacaoboter (1–2%). 
7. Laat uitharden bij 20–22 °C, liefst in een droge ruimte.
  - Te warm (>24 °C) kan vetbloei veroorzaken. Te koud (<18 °C) kan condens geven, wat leidt tot suikerbloei.
  - Vermijd de koelkast, tenzij je kort (<10 min) een glansboost wilt. Laat daarna op kamertemperatuur verder uitharden.

---

## Bewaren

- Luchtdicht, koel (18–20 °C): 2–3 dagen
- Koelkast: tot 5 dagen (kan lichte cacaobloem geven)
- Invriezen: biscuit en gelei los invriezen; chocolade pas na ontdooien aanbrengen

---

## Veelvoorkomende problemen & oplossingen

- Gelei glijdt: dep gelei droog; gebruik dun laagje abrikozenjam
- Gelei te zacht: verhoog gelatine met 1–2g of agar met 0,3–0,5g
- Chocolade grijs/wit: niet goed getempereerd of te koud gezet; smelt opnieuw en temper
- Biscuit zakt in: te lang gemengd of oven te koud; werk luchtig en bak direct

---

## Ervaringen

De eerste keer heb ik het biscuit gemaakt met 3 eieren (en de ingredienten navenant herberekend). Ik weet niet of het suiker-ei mengsel goed was geklopt (ik heb de S(tandig)-test toegevoegd), en omdat het toch vloeibaar was gewoon op bakpapier uitgegoten en gebakken. Na het afkoelen was het nog steeds wat plakkerig. Bij het uitsteken bemerkte ik veel snijverlies (als je een rechtoekige plak hebt wordt dat vast minder), en op een bord bleven ze plakken. Uiteindelijk kreeg ik 16 rondjes van 5 cm (1,4 cm dik) en nog een paar hele kleintjes uit het snijverlies.
Omdat ik bramen had heb ik daar de vulling van gemaakt. Geen stevige gelei, maar ingekookt bramensap met de puree die ik er nog uit kon zeven. Dat geleerde iņ de koelkast toch niet zo goed, dus maar suiker (die ik vergeten was) en wat bramenprut erbij en nog wat verder inkoken en een nachtje in de koelkast laten opstijven. Feitelijk een dik soort jam. Daar kun je best wat van op een koekje smeren (al plakt dat niet goed, maar het blijft wel zitten).
Ik heb 100g chocolade gebruikt - 200g leek me erg veel want ik had geen 24 maar 16 koekjes en ik wil ook niet zo'n dikke laag chocolade. Niet zo secuur getempereerd (ik heb nog niet echt ervaring), en uit het bakje een beetje chocola op de 'jam' gedaan en met een kloppertje uitgesmeerd. Best wel dik uiteindelijk... Sommige koekjes sloegen na 2 uur op kamertemperatuur koelen wat wit uit, maar een aantal waren ook gewoon goed.
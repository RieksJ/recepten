
# Lange Vinger biscuit

Dit recept levert een bakplaat aan lange-vinger biscuit (je kunt er bijv. 2 charlotte taarten mee 'spuiten').

## Ingrediënten

- 40 g patentbloem
- 40 g maïzena/zetmeel (zie tips)

- 70 g kristalsuiker  
- 115 g eiwit (praktisch: ca. 3 eiwitten M/L)

- 65 g dooier (praktisch: ca. 3 dooiers M/L)
- 5-6 g honing of invertsuiker (kun je zelf maken - zie recept)

- Poedersuiker om mee te bestuiven

---

## Bereiding (1 bakplaat)

1. Verwarm de oven voor op 220 °C (boven-/onderwarmte).  
2. Zeef bloem en zetmeel samen.  
3. Klop de eiwitten met de suiker tot een standig schuim (niet te lang dus).  
4. Meng de dooiers met de honing.  
5. Giet dit rustig bij het eiwitschuim en spatel kort en luchtig door.  
6. Spatel vervolgens het bloem/zetmeel-mengsel er luchtig doorheen.  
7. Giet of spuit het beslag op een met bakpapier beklede bakplaat.  
8. Bestuif (met zeefje) royaal met poedersuiker, wacht 1 minuut tot het oplost en herhaal het bestuiven.  
9. Bak in 8–10 minuten goudbruin (controleer na 7–8 minuten, afhankelijk van je oven).  
10. Laat volledig afkoelen voordat je er verder mee gaat.

---

## Tips

- Zetmeel is een toevoeging aan het recept voor 'echte' lange vingers dat ervoor zorgt dat de biscuit luchtiger en iets zachter wordt. ALs je meer zetmeel toevoegt dan dat er bloem is wordt het resultaat te sponzig (niet doen dus). Als je echte lange vingers wil bakken laatje de zetmeel weg (en is de baktijd wat korter). Dit recept zou dan zo'n 16 lange vingers moeten doen.
- Honing of invertsuiker:
  - Invertsuiker lost sneller op en geeft een stabieler schuim, waardoor het beslag iets luchtiger blijft;
  - Honing geeft iets meer smaak en kan het schuim iets zachter maken.
- Schuim checken: het is goed als het als een lint van de klopper loopt en je er een ‘S’ mee kunt schrijven die kort zichtbaar blijft.  
- Niet overkloppen: een te stijf schuim mengt slecht en geeft klonten.  
- Niet te lang spatelen: lucht gaat er snel uit. Werk vlot en stop zodra het beslag egaal is.
- Bestuiven: het eerste laagje poedersuiker lost een beetje op en vormt een dun glanslaagje. Het tweede laagje blijft liggen en geeft het kenmerkende krokante suikerlaagje.  
- Houd afstand bij het spuiten als je de losse lange vingers wilt, want ze lopen iets uit.
- Zet niet meer dan 1 bakplaat in de oven om ongelijkmatig gaar/bruin worden te voorkomen.
- Voor gelijkmatiger bakken kun je de plaat halverwege (snel) draaien.
- De zaak is klaar als:
  - het resultaat goudbruin is
  - de biscuit veerkrachtig is, licht gerezen, en terugveert als je zacht duwt
  - als de bovenkant droog aanvoelt en licht loslaat.  

---

## Eirentabel

| Maat | Gewicht | Schaal (g / %)  | Inhoud   | Eigeel         | Eiwit            |
|------|---------|-----------------|----------|----------------|------------------|
| S    |  < 53 g | ± 5,5g (11,5%)  | ± 47,5g  | ± 16g (33,7%)  | ± 31,5g (66,3%)  |
| M    | 53–63 g | ± 6,5g (11,0%)  | ± 56,5g  | ± 19g (33,6%)  | ± 37,5g (66,4%)  |
| L    | 63–73 g | ± 7,5g (10,7%)  | ± 65,5g  | ± 22g (33,6%)  | ± 43,5g (66,4%)  |
| XL   |  > 73 g | ± 8,5g (10,4%)  | ± 74,5g  | ± 25g (33,6%)  | ± 49,5g (66,4%)  |

---

## Ervaringen

De eerste keer gebruikte ik 2x dit recept en dat was voor 2 bakplaten. Ik schoof ze er beiden in. De bovenste was na 6,5 min al bruin, de onderste nog wit. Na de bovenste eruit gehaald te hebben kleurde de onderste met 2 minuten goed bruin. Na afkoelen had de bovenste aan de onderkant ongare delen - de onderste was goed. De bovenste in de oven gezet, en die vervolgens ingesteld op 100°C (hete lucht), de oven 20 min. laten draaien (incl. opwarmen), en de plak er eind van de dag eruitgehaald. Toen was-ie goed (zachte plak deeg, veert wat na indrukken) al waren de randjes wat hard/bros.
